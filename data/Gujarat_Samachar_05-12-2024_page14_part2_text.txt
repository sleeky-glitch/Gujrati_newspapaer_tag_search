૩૦૦૦ જેટલા ચાહકો પ્રેક્ટિસ જોવા ઉમટી પડયા

ભારતના ખેલાડીઓની નેટ પ્રેક્ટિસ જોવા આવેલા ચાહકોનું અસભ્ય વર્તન

ઓસ્ટ્રેલિયાની
પ્રેક્ટિસ જોવા ૭૦
ચાહકો જ આવ્યા

એડીલેડ, તા. ૪
ઓસ્ટ્રેલિયામાં ટેસ્ટ શ્રેણીનો પ્રચાર કરવા યજમાન ટીમ અને પ્રવાસી ટીમ નેટ પ્રેક્ટિસ કરતી હોય ત્યારે ખેલાડીઓને ચાહકો નજીકથી જોઈ શકે તેથી “ફેન-ડે' જાહેર કરાતો હોયછે. ભારત અને ઓસ્ટ્રેલિયા વચ્ચેની એડીલેડમાં ૬ ડિસેમ્બરથી રમાનાર બીજી ટેસ્ટ પૂર્વે આજે ‘ફેનડે’ રાખવામાં આવ્યોહતો. પણ ઓસ્ટ્રેલિયા ક્રિકેટબોર્ડને અંદાજ પણ નહીં હોય તેમ ૩૦૦૦ પ્રેક્ષકો સ્ટેડિયમમાં પ્રેક્ટિસ જોવા ઉમટી પડયા હતા. જેના લીધે અફડાતફડીનો માહોલ સર્જાયો હતો એટલું જ નહીં ચાહકોની ભીડને કાબુમાં રાખવા તેમજ તેઓના તોફાની, અસભ્યવર્તનને કાબુમાં લેવા સિક્યોરીટીને અઘરૂ પડ્યું હતું.

ચાહકોએ ભારતીય
ક્રિકેટરોની એકાગ્રતામાં
ગેરવર્તન સાથે વિક્ષેપ પાડયો

બીજી તરફ ઓસ્ટ્રેલિયાની પ્રેક્ટિસ જોવા ૭૦ ચાહકો જ આવ્યા હતા. વાત ત્યારે બગડતી હતી કે જ્યારે ભારતીય ચાહકોએ પ્રેક્ટિસ જોવા દરમ્યાન કેટલાક ભારતીય ખેલાડીઓનું ધ્યાન ખેંચવા દૂરથી બુમો પાડી હતી કે તું ફીટ તો થઈ ગયો છે ને? કેટલાક પ્રેક્ષકોએ ખેલાડીના શારીરિક બાંધા બાબતે પણ અભદ્ર કોમેન્ટ કરી હતી. એક ગુજરાતી પ્રેક્ષક ગુજરાતી ભાષામાં ખેલાડીને બુમ પાડીને બોલાવવા સાથે તે ખેલાડીની પ્રેક્ટિસમાં એકાગ્રતાને ભંગ કરતો હતો.

આવા વર્તનથી ખેલાડીઓએ ટીમ મેનેજમેન્ટને ફરિયાદ કરી હતી. અને ભારતીય ક્રિકેટ બોર્ડે આયોજકોને જાણ કરી હતી કે આ ‘ફેન ડે’ બંધ રાખી ખેલાડીઓને કોઈપણ વિક્ષેપ વગર પ્રેક્ટિસ કરવા દેવાય.

અરાઈજીત સિંઘ હુન્ડાલના ચાર અને દિલરાજનો એક ગોલ

હોકી: ભારત ફાઈનલમાં ૫-૩થી પાકિસ્તાનને હરાવી પાંચમી વખત જુનિયર એશિયા કપ જીત્યો

મસ્કત, તા. ૪
ભારતે એશિયન હોકીમાં પોતાનો દબદબો જારી રાખતાં પરંપરાગત હરિફ પાકિસ્તાનને ફાઈનલમાં પ-૩થી હરાવીને જુનિયર મેન્સ હોકી એશિયા કપ જીતી લીધો હતો. ભારત તરફથી અરાઈજીત સિંઘ હુન્ડાલે ચાર ગોલ ફટકારતા ટીમને તેજી તરફ અગ્રેસર કરી હતી. જ્યારે દિલરાજે એક ગોલ કર્યો હતો. ભારતીય ટીમે આ પાંચમી વખત જુનિયર મેન્સ હોકી એશિયા કપ જીત્યો હતો. જ્યારે આ સતત ત્રીજી વખત ભારત ફાઈનલમાં પાકિસ્તાનને હરાવીને ટુર્નામેન્ટમાં ચેમ્પિયન બન્યું હતુ. ભારતીય ટીમ આ સાથે જુનિયર મેન્સ હોકી વર્લ્ડકપમાં ક્વોલિફાય થઈ ગઈ હતી. આજે ગ્રુપ સ્ટેજમાં થાઈલેન્ડને ૧૧-૦થી, જાપાનને ૩-૨થી, ચાઈનીસ તાઈપેઈને ૧૬-૦થી અને સાઉથ કોરિયાને ૮-૧થી હરાવ્યું હતુ.

લા લાગો! માલોર્કા સામે ૫-૧થી વિજય મેળવી બાર્સેલોના ટોચ પર યથાવત્

નોઉ કેમ્પ : બાર્સેલોના ફૂટબોલ કલબે માલોર્કા સામે ૫-૧થી વિજય મેળવતા સ્પેનિશ ફૂટબોલ લીગ-લા લીગામાં ટોચનું સ્થાન જાળવી રાખ્યું હતુ. બાર્સેલોના તરફથી રાફિન્હાએ એક પેનલ્ટી સહિત બે ગોલ ફટકાર્યા હતા. જ્યારે ફેરાન ટોરેસ, ફ્રેન્કી ડેજોન્ગ, પાઉ વિક્ટરે ૧-૧ ગોલ ફટકાર્યા હતા. જ્યારે માલોર્કા તરફથી એકમાત્ર ગોલ મુરિકીએ ૪૩મી મિનિટે કર્યો હતો. સેવિલા અને ઓસાસુના વચ્ચેની મેચ ૧-૧થી ડ્રો થઈ હતી.

અંડર-૧૯ એશિયા કપઃ યુધ્ધજીત ગુહાની ૩ વિકેટ

ભારતે યુએઈને ૧૦ વિકેટથી હરાવી સેમિ ફાઈનલમાં પ્રવેશ મેળવ્યો

શાર્જાહ, તા. ૪
યુધ્ધજીત ગુહાએ ૧૫૨ રનમાં ત્રણ અને ચેતન શર્મા-હાર્દિક રાજે ૨-૨ વિકેટ ઝડપતાં ભારતે યુએઈને ૨૦૩ બોલ બાકી હતા, ત્યારે ૧૦ વિકેટથી હરાવીને અંડર-૧૯ એશિયા કપની સેમિ ફાઈનલમાં પ્રવેશ મેળવ્યો હતો. યુએઈની ટીમ ૪૪ ઓવરમાં ૧૩૭ રનમાં ખખડી ગઈ હતી. જવાબમાં ભારત ૧૬.૫ ઓવરમાં જ વિના વિકેટે ૧૪૨ રન કરતાં ૧૦ વિકેટે હરાવી દીધી હતી.

બીજી ટેસ્ટમાં વિન્ડિઝ ૧૦૧૨નથી હાર્યું: શ્રેણી ૧-૧થી ડ્રો

બાંગ્લાદેશે ૧૫ વર્ષમાં પહેલી વખત વિન્ડિઝની ભૂમિ પર યજમાનો સામે ટેસ્ટ મેચ જીતી

૨૮૭ના ટાર્ગેટ સામે
વિન્ડિઝની બીજી ઈનિંગ
૧૮૫ રનમાં સમેટાઈ

કિંગ્સ્ટન, તા.૪
તાઈજુલ ઈસ્લામે ૫૦ રનમાં પાંચ અને હસન મહમૂદ-તસ્કીન અહમદની ૨-૨ વિકેટને પરિણામે બાંગ્લાદેશે વિન્ડિઝ સામેની બીજી ટેસ્ટમાં ૧૦૧ રનથી વિજય મેળવ્યો હતો. આ સાથે બાંગ્લાદેશની ટીમે ટેસ્ટ મેચ જીતવામાં સફળતા હાંસલ કરી હતી. જીતવા માટેના ૨૮૭ના ટાર્ગેટ સામે વિન્ડિઝની બીજી ઈનિંગ ૧૮૫ રનમાં જ સમેટાઈ ગઈ હતી. આ સાથે બાંગ્લાદેશે ટેસ્ટ શ્રેણી ૧-૧થી ડ્રો કરી હતી. બાંગ્લાદેશની ટીમે વિદેશની ભૂમિ પર આ ત્રીજી ટેસ્ટ જીતી હતી.

આજે
*ભારત-ઓસ્ટ્રેલિયાની મહિલા ટીમો વચ્ચે સવારે ૮-૫૦થી પ્રથમ વન-ડે
*સાઉથ આફ્રીકા-શ્રીલંકા વચ્ચે બપોરે ૧-૩૦થી બીજી ટેસ્ટ શરૂ થશે
*પાકિસ્તાન-ઝિમ્બાબ્વે વચ્ચે સાંજે પાંચથી ત્રીજી ટી-૨૦

વૈભવ સૂર્યવંશી (૭૬*) અને આયુષ મ્હાત્રે (૬૭*)ની અડધી સદીઓ : ૧૩૮ના ટાર્ગેટને ભારત વિના વિકેટ પાર પાડ્યો

સુરજ દેસાઈએ પિકલ બોલ નેશનલ્સની ડબલ્સમાં એક ગોલ્ડ અને બે સિલ્વર જીત્યા

અમદાવાદ: ગોવામાં યોજાયેલી પિકલ બોલની નેશનલ્સ ૨.૦માં ગુજરાતના સુરજ દેસાઈએ ડબલ્સની જુદી-જુદી ત્રણ ઈવેન્ટમાં એક ગોલ્ડ અને બે સિલ્વર એમ કુલ ત્રણ મેડલ જીત્યા હતા. સુરજે શર્મદા સાથે ૩૦-કેટેગરીની મિક્સ ડબલ્સ ઈવેન્ટમાં ગોલ્ડ મેડલ જીત્યો હતો. જ્યારે તેણે પિન્ટુ સાથે મેન્સ ઓપન ડબલ્સમાં સિલ્વર અને ઉત્સવ સાથે મેન્સ ૩૦+ કેટેગરીમાં પણ સિલ્વર મેડલ જીત્યા હતા.

પાકિસ્તાનની ટેસ્ટ ટીમમાંથી આફ્રીદી અને સાજીદ ખાન બહાર

લાહોર, તા. ૪
પાકિસ્તાન ક્રિકેટ બોર્ડની પસંદગી સમિતિએ ટીમના મુખ્ય ફાસ્ટ બોલર શાહીન શાહ અફ્રીદીને સાઉથ આફ્રિકા સામેની ટેસ્ટ ટીમમાંથી પડતો મુક્યો છે. તેવી જ રીતે ઈંગ્લેન્ડ સામે ઘરઆંગણે રમાયેલ શ્રેણીમાં પાકિસ્તાનને ૨-૧થી વિજય અપાવવામાં જેની નિર્ણાયક ભૂમિકા રહી તેવા સ્પિનર સાજીદ ખાનને પણ પડતો મુકવામાં આવ્યો છે. શાહીન-આફ્રીદી માટે કારણ અપાયુંછે કે ફેબ્રુઆરી-માર્ચમાં રમાનાર ચેમ્પિયન્સ ટ્રોફીમાં તે સારો દેખાવ કરી શકે તેથી તેને બે ટેસ્ટની સાઉથ આફ્રિકા સામેની શ્રેણી માટે આરામ અપાયોછે. જોકે આ કારણ વ્યવહારુ ન લાગે કેમ કે સાઉથ આફ્રિકા સામેની વન ડે અને ટી-૨૦ શ્રેણી માટે શાહીનનો સમાવેશ કરવામાં આવ્યો છે.

સાજીદ ખાનનો સમાવેશ નહીં કરવાનું એવું કારણ અપાયુંછે કે સાઉથ આફ્રિકાની પીચ ફાસ્ટરોને વધુ અનુકૂળ હોય છે. ટેસ્ટ ટીમ રઉફ ગુલામ, હાસ્નેન, ઈરફાન ખાન, નસીમ શાહ, અયુબ, આગા, આફ્રીદી, મોકિમ, તાહિર અને ઉસ્માન ખાન (બીજો વિકેટકિપર) ટી-૨૦: જહાનદાદ, અબ્બાસ આફ્રિદી, શહઝાદ, હમઝા, અબ્બાસ, નસીમ શાહ, બિનયુસુફ ઉપરાંત વનડે ટીમમાંથી ખેલાડીઓ પસંદ કરાશે. ૧૦ ડિસેમ્બરથી વ્હાઈટબોલની શ્રેણી શરૂ થશે.

કરાટેની આંતરરાષ્ટ્રીય સ્પર્ધામાં બ્રોન્ઝ મેડલ

અમદાવાદ: વડોદરામાં યોજાયેલી ઈન્ડિયા વાડોકાઈ કરાટે ડો એસોસિએશનની આંતરરાષ્ટ્રીય ટુર્નામેન્ટમાં ગુજરાતના હર્ષ જોરા, દિવ્યા ચાવડા, પ્રયાગ હરિયાણી અને રીદ્ધી ગઢીયાએ બ્રોન્ઝ મેડલ જીત્યા હતા. ટુર્નામેન્ટમાં જાપાન, નેપાળ, શ્રીલંકા, બાંગ્લાદેશ જેવા દેશોના ખેલાડીઓએ ભાગ લીધો હતો. વિજેતા બનેલા ખેલાડીઓમાંથી પસંદ થયેલા ખેલાડીઓ જાપાનના નાગોયામા દર પાંચ વર્ષે યોજાતી કરાટે ચેમ્પિયનશિપમાં ભાગ લેશે.

બંને ખેલાડીઓ ૫૧ મુવ્સ પછી ડ્રો માટે સહમત

વર્લ્ડ ચેસઃ ગુકેશ-લિરેન વચ્ચેનો આઠમો મુકાબલો પણ ડ્રો

સિંગાપોરઃ ભારતના ૧૮ વર્ષના ચેલેન્જર ગ્રાન્ડમાસ્ટર ડી. ગુકેશ અને ચીનના ૩૨ વર્ષના વર્લ્ડ ચેમ્પિયન ડિંગ લિરેન વચ્ચેની વર્લ્ડ ચેસ ચેમ્પિયનશિપનો આઠમો મુકાબલો પણ આખરે બરોબરી પર પૂરો થયો હતો. બંને વચ્ચે આ સતત પાંચમી મેચ ડ્રો થઈ હતી. જોકે, આઠમા મુકાબલામાં બંને ખેલાડીઓએ કેટલાક જોખમ ઉઠાવ્યા હતા. જોકે ૫૧ મુવ્સ બાદ બંને ડ્રો કરવા માટે સહમત થઈ ગયા હતા. વર્લ્ડ ચેસ ચેમ્પિયનશિપમાં કુલ મળીને ૧૪ મુકાબલા ખેલાવાના છે, જે ખેલાડી સૌથી પહેલા ૭ પોઈન્ટનોંધાવે તે વિજેતા બનશે. આઠ મુકાબલા બાદ બંને ખેલાડીઓ હાલ ૪-૪ પોઈન્ટની સાથે બરોબરી પર છે. બંને ખેલાડીએ વર્લ્ડ ચેમ્પિયનના તાજથી હવે માત્ર ૩.૫ પોઈન્ટ જ દૂર છે.
